Дигитално насиље
================


.. questionnote::

 Присети се неке ситуације у којој се неко од твојих другара насилно понашао (у школском дворишту, на излету, у учионици).
 
 Да ли си и ти некад био насилан (случајно или са намером) према својим другарицама или друговима?
 
 Када кажемо да се неко насилно понаша? Шта је све насиље?

Када се помене насиље, прво што ти вероватно падне на памет јесте нека туча - да је неко неког ударио. Али, да 
ли је само то насиље?

**О насиљу говоримо када год постоји намера да се друга особа повреди (не само физички), понизи, наљути, растужи.** 

Дигитални уређаји пружају нам бројне могућности. Међутим, понекад деца и одрасли користе ове уређаје како би вређали 
и узнемиравали друге. Некада се то ради непромишљено, из забаве, а некада постоји намера да се други повреде. 

.. questionnote::

 Шта је **дигитално насиље**?

О дигиталном насиљу говоримо када неко: 

- намерно шаље ружне, претеће и узнемирујуће поруке, 
- објављује нетачне информације о другима, 
- срамоти друге у групи, исмева, „искључује” некога из групе или га игнорише, „блокира”, 
- негативно коментарише (нпр. туђе фотографије или видео-снимке) и/или подстиче друге да то раде, 
- подстиче друге да ураде нешто што је за њих лоше, уцењује, 
- креира и објављује туђе фотографије на интернету без дозволе особе која је на фотографији, 
- крије се иза лажних имена/надимака, односно претвара се да је неко други итд. 

.. .. questionnote::

 Да ли си чуо за неки пример дигиталног насиља или насиља на интернету? По чему се разликују насиље уживо и 
 дигитално насиље? 
 
Последице дигиталног насиља могу да буду много озбиљније од последица насиља које се дешава уживо, када су особе "лицем у лице". 

Дигитално насиље може да се врши у било које време и са било ког места и не може увек да се утврди ко је особа 
која те узнемирава.

У дигитално насиље често буде укључен велики број особа. Информације се тешко бришу, а лако шире. 

.. questionnote::

 Да ли можеш некако да се заштитиш од дигиталног насиља?

Нека од следећих правила понашања у дигиталном свету смо већ поменули када смо причали о дигиталном угледу. Свакако, могу да 
ти помогну и да избегнеш дигитално насиље. Да се подсетимо:

.. infonote::

 - Никада немој да откриваш своје име, адресу, број телефона или информације о школи непознатим особама на интернету.
 - Kористи сложене лозинке - комбинуј бројеве, слова и симболе и немој да их делиш са другима.
 - Ако већ сада користиш друштвене мреже (иако то није препоручљиво и дозвољено за децу твог узраста), подеси свој профил тако да само људи које познајеш могу да виде твоје податке (обрати се родитељима или неком ко сигурно зна како се то ради да ти помогне).
 - Размисли пре него што поставиш или пошаљеш нешто на интернет. Дигиталне поруке могу врло брзо да се прошире!
 - Немој да учествујеш у дигиталном насиљу или га изазиваш. Никада немој да вређаш неког или да му претиш. Буди љубазан и поштуј друге!
 - Ако примиш неку поруку која ти делује као превара (са непознате адресе, од непознате особе, наградна игра...) или наиђеш на неки садржај на интернету који није примерен, обавезно обавести родитеље. Немој даље да кликћеш и отвараш!
 - Немој да прихваташ позиве од непознатих особа.
 - Користи антивирусне програме на свом дигиталном уређају, а игрице или неке друге апликације преузимај само са проверених сајтова и званичних продавница (*Google Play*, *App Store*...) Обавезно се обрати родитељима пре него што нешто преузмеш или  инсталираш.


.. suggestionnote::

 **Пажљиво прочитај следећу причу**:
 
--------

*Марко је објавио Маријину слику без њеног знања. Нека непозната особа је написала врло ружан коментар. Kоментар је био пун вређања и ругања.*

*Њени другари су, не размишљајући, почели да се смеју и прате пример непознате особе. Марија се осећала потпуно беспомоћно. Шта год би одговорила, коментари су постајали још грубљи. Није знала како да се супротстави тим речима. Из шале се изродило насиље. Поруке су биле пуне увреда и лажи. Желела је да замоли Марка да склони њену слику, али јој он није одговарао на поруке - случајно или намерно.*

*У почетку, Марија се плашила да исприча својим родитељима шта се дешава. Бојала се да ће је, ако пријави насиље, назвати кукавицом или да ће се ствари још више погоршати. Такође се плашила да ће, ако их оптужи за такво понашање, изгубити пријатеље.*

*Време је пролазило, а Марија је постајала све несрећнија. Неки другари су почели да јој добацују и у школи, а Марко је вешто избегавао да разговара са њом. Њена концентрација за учење је опадала, а све чешће је и плакала због лошег осећаја који јој је то насиље изазивало...*
 
----------

.. questionnote::

 Да ли је у реду да Марија трпи насиље? Како би се ти осећао? Шта би урадио на њеном месту?


.. reveal:: r53
   :showtitle: Прoчитај наставак приче  
   :hidetitle: Затвори


   *У неком тренутку, сестра је затекла Марију како плаче. Марија је поделила са њом свој проблем и одлучиле су да заједно испричају родитељима шта се дешава. Родитељи су разговарали са учитељем и са директором школе и контактирали администратора платформе на којој су се дописивали.*

   *Маријина слика је уклоњена са платформе, а са другарима који су ружно коментарисани обављен је разговор. За њих је све то била само једна шала и, пре разговора, нису размишљали о томе како се Марија све време осећа.*

   *Марко се извинио Марији и поново су постали добри другари... Иако, сигурно је да ће Марија дуго памтити ово лоше искуство.*
   
   |

..  questionnote::

 Како треба да реагујеш на дигитално насиље?

..  infonote::

 - На ружне поруке никада не треба да одговараш - на насиље се не одговара насиљем.
 - Узнемирујуће поруке не треба да бришеш или прикриваш од блиских особа. Направи снимак екрана или сачувај поруке, како би имао доказ о насиљу.  
 - Запамти да ниси сам и да увек постоје људи који ти могу помоћи!

.. infonote::

 **Ако осетиш било који вид дигиталног насиља, важно је да га пријавиш и да се на њега реагује! Отворено разговорај са родитељима, старатељима или учитељима. Они најбоље могу да помогну да се ситуација разјасни и да се пронађе решење!**





