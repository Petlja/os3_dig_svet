Дигитални свет ти жели добродошлицу!
====================================

Припремили смо ти неколико интересантних, али на првом месту корисних и важних лекција и упутстава.

Кроз неколико конкретних примера научићеш како да употребиш рачунар за **писање текста**. Објаснићемо ти како да 
уредиш текст – промениш му облик, боју и величину слова, истакнеш неке његове делове, како да га сачуваш  и касније 
том тексту опет приступиш.

У другом разреду се учило о томе како се користи  Бојанка (*Paint*) за цртање на рачунару. Сада ћеш употпунити 
своје радове **додавањем текста на слику**. 

Сигурни смо да ти **претраживање интернета** није страно. Интернет је врло практичан и користан када треба да пронађеш 
неку информацију, али није у потпуности сигурно место. Упутићемо те на који начин да га користиш, а да то буде 
**безбедно** – како за тебе и твоје другаре тако и за уређаје помоћу којих му приступаш.
Важно је како се понашамо у дигиталном свету. Кроз неколико примера указаћемо ти на **правила која треба да поштујеш** 
док се дописујеш са другарима, родитељима или старијим особама уопште. Све што радиш на интернету оставља твоје трагове. 

Води рачуна о томе!

.. image:: ../../_images/uvod.png
   :width: 780
   :align: center

Део овог курса посвећен је и **програмирању**. Како бисмо ти олакшали прве програмерске кораке, у помоћ смо позвали робота 
Карела. Карел пред собом има бројне задатке, а ти ћеш му, састављањем блоковских програма, давати инструкције како да 
их реши… 

После сваке лекције у приручнику се налазе питања или задаци који служе да провериш своје знање. Кроз приручник пролази 
редом, корак по корак, пример по пример. Један прескочен корак може те вратити три корака уназад. Пажљиво прочитај 
свако упутство и напомену, а активности које су описане понови, по потреби, и неколико пута. У приручнику се налазе и 
конкрентни задаци. Немој се зауставити на њима, самостално осмисли и неке додатне, теби важне и корисне! Кроз вежбу се 
најбоље учи…


-------------------

.. infonote::

 Одређени делови текста постављени су у блокове различитих боја. Плави блок са узвичником значи да је у питању нека 
 важна информација, нешто на шта посебно треба да обратиш пажњу. Користићемо га и за кратак подсетник на крају лекције.
 
.. questionnote::
 
 Када наиђеш на блок са знаком питања, застани и размисли. Обично се у овом блоку налази текст задатка или неко питање. 
 Одговори на ова питања повезани су са остатком лекције.
 
.. learnmorenote::

 Црвени блок намењен је читаоцима који желе да науче више. У њему се налазе додаци лекцији коју читаш. 
 Свакако, препоручујемо ти да погледаш шта се у њему „крије“. Овај блок са десне стране има стрелицу која омогућава да се прошири и постане 
 видљиво шта у њему пише.
 
 
.. suggestionnote::

 Жути блок служи за додатна упутства, објашњења, идеје – помаже ти да разрешиш недоумице, пружа ти подршку.
 
.. technicalnote::

 Сиви блок је намењен за техничка упутства. Његов садржај треба да ти омогући или олакша даљи рад.

-------------------

*Сви термини који се у тексту користе у граматичком мушком роду подразумевају природни мушки и женски род особа на које се односе.*