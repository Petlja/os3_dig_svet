Примери дигитализације
======================

.. questionnote::

 - Наброј уређаје за које знаш да могу аутоматски да се укључе или искључе или раде аутоматски неке друге ствари.

 - Колико уређаја са екраном имаш у својој кући (да се исписује број, текст, време или приказује слика)? 

 - Чуо си за паметан телефон или телевизор. За које још уређаје си чуо да се каже "паметан"? Шта мислиш да значи то "паметан", да ли је паметнији од тебе?

 - Замисли живот без дигиталних уређаја. Шта би све било другачије?

**Дигитализација** је постала присутна у **свим областима** савременог друштва:

- **образовање** – у школе је уведен електронски дневник, користе се различити системи за управљање учењем (онлајн учионице), постоји јединствени систем о запосленима, студентима, ученицима;

- **здравство** – и у болницама постоје информациони системи, уведени су електронски здравствени картони и књижице, рецепти се не пишу више на папирима већ електронски прослеђују апотекама;

- **банкарство** – све су мањи редови у банкама, новац може да се подигне преко банкомата, рачуни се плаћају преко интернета, обавештења о стању на рачуну прослеђују се преко имејла;

- **трговина**  – све се чешће купује роба преко интернета, без одласка у продавницу, прати се транспорт робе;

- **пословање** – вођење документације и пословна комуникација (бројни састанци и поруке) одвијају се такође преко интернета.

Да би дигитализација била успешна, потребно је да на првом месту људи у савременом друштву буду **дигитално писмени**. 
За некога кажемо да је „дигитално писмен“ када зна да користи рачунаре и друге дигиталне уређаје за проналажење 
различитих информација, зна да их вреднује (провери да ли су исправне), али да зна и сам да ствара различите дигиталне 
садржаје.

.. questionnote::

 - Колико се пута (само током једног дана) сретнеш са предностима које доносе дигитални уређаји? 

 - Колико сте порука и информација разменили твоји другари, другарице и ти током данашњег дана? 

 - Да ли се и ово што сада читаш  лекцију преко рачунара или телефона дешава захваљујући дигитализацији? 

Данас машине замењују покрете и активности које је годинама уназад радио човек. Као што људи имају чула и помоћу њих 
прате шта се дешава у околини, тако се на машине уграђују **сензори**. То су уређаји помоћу којих се добијају информације 
из околине, на пример о температури, удаљености од неког предмета, осветљености, притиску и слично.

Не само машине у фабрикама, различити електрични уређаји данас имају уграђене сензоре. У зависности од информација 
које од њих добијају, извршавају одређене радње или их прослеђују другим уређајима. 

.. questionnote::

 - Чак и у твом телефону постоје сензори. Да ли знаш који су и чему служе? 
 - Како телефон зна када да смањи осветљеност? Како може да броји твоје кораке?
 
 
У кућама се аутоматски управља расветом просторија и дворишта, грејањем, хлађењем и сл.
Све више кућа и станова има уграђене сигурносне системе. Њихов задатак је да штите од провалника, пожара, поплава и сл. 
На улазна врата може да се постави сензор за покрете који ће укључити аларм у случају да врата нису откључана, а 
неко уђе унутра. На сличан начин могу да се обезбеде прозори и терасе. Помоћу сензора за дим, сензора за влагу и 
сензора за гас кућа може да се обезбеди од пожара, поплава или цурења гаса. Алармни систем може и да обавести власника, 
агенцију за обезбеђење или полицију чим се активира неки од сензора.

Слични системи уграђују се и у просторије различитих компанија, у школе, болнице... Добра ствар код оваквих система је 
та што, захваљујући дигитализацији, могу и да се повежу на интернет и да се њима управља са једног места. На тај 
начин се развијају градови у којима се квалитетно управља саобраћајем, потрошњом воде, гаса, одржавањем хигијене и 
слично.

.. image:: ../../_images/digitalizacija.png
   :width: 780
   :align: center
   
   
Ево једног конкретног примера доброг управљања у насељу:

Смеће се односи одређеним данима у месецу, без обзира на то да ли су контејнери за смеће пуни или празни. То баш и није 
добро, јер ће возило потрошити доста горива како би дошло до празног или полупразног контејнера. С друге стране, неки 
контејнер је можда препун. Ако би се уградили сензори у контејнере за смеће, могу да се прикупе подаци о томе који су 
контејнери спремни за пражњење. Са таквим подацима рачунарски системи могу сваки дан да изаберу најбољу путању за 
возила за одношење смећа. Много би се уштедело и свакако би било добро и за очување животне средине.

Аутоматизација је нашла велику примену и у аутомобилској индустрији. Сензори могу да открију ако нешто у аутомобилу не 
ради како треба, као и да прате шта се дешава у окружењу аутомобила, помогну око паркирања. 

Дигитализацијом је омогућено да се повежу различити аутоматски системи и уређаји, да размењују информације и на тај 
начин искористе на најбољи могући начин!

Вештачка интелигенција
----------------------

.. questionnote::

 - Да ли знаш да постоје аутомобили који возе без возача? Имаш ли идеју како они знају шта треба да раде?
 - Да ли си се срео са уређајем који може да препозна твој лик или разуме шта си рекао, па то и уради?

Данашњи паметни уређаји имају могућност да прикупљају податке и на основу великог броја тих прикупљених података **стално 
уче, предвиђају** шта је потребно кориснику и понашају се у складу са тим. То се зове **вештачка интелигенција**.

Рецимо да имаш паметан телефон. Уређај који користиш памти када си шта претраживао на интернету. Ти подаци нису 
безначајни иако на први поглед тако делују.  Да би сервиси на интернету били бесплатни за кориснике, власници тих 
сервиса рекламирају и продају различите производе и услуге како би остварили зараду. Управо им подаци о томе шта је 
претраживано преко твог уређаја говоре која би реклама требало да се проследи баш теби! На основу друштвених мрежа 
које можда користиш, фотографија, видео-записа које постављаш, коментара које остављаш, могу да процене ког си узраста, 
шта те интересује.

Радећи домаћи задатак из Природе и друштва, претражујеш и посећујеш садржаје у вези са планинама у Републици Србији. 
Може да се деси да ти после неког времена „искоче“ рекламе туристичких агенција које нуде смештај на Старој планини, 
на пример. Напредне технологије могу да препознају и шта се конкретно налази на некој слици. Ако, на пример, постављаш 
на интернет слике на којима се налази мачка, могу ти бити приказане рекламе за мачју храну.

Више нису ретки уређаји који се покрећу тек када препознају твој лик. Вештачка интелигенција омогућава и да рачунар 
са слике препозна (прилично прецизно) колико имаш година, твоје расположење и сл.

.. suggestionnote::

 Добар пример примене вештачке интелигенције јесу и **виртуелни асистенти на уређајима**, који су научени да одговарају на 
 твоја питања и помажу ти у раду. Различити системи имају различите асистенте: на рачунару који има инсталиран 
 *Windows* помоћ ти пружа Кортана, асистент *Samsung* уређаја зове се Бигзби…

Савремени системи могу да обрађују и видео-записе. Ова могућност такође има велику примену.
Малопре смо поменули возила која могу да возе без возача. Оваква возила називају се **аутономна возила**. 

У њима постоје системи који могу преко постављене камере да препознају да ли је возач поспан, узнемирен, да ли 
прави нагле покрете и да га на време упозоре како би спречили незгоду. Захваљујући бројним сензорима возило се 
претвара у личног асистента. Прима информације из околине, обрађује их и прослеђује, а уједно учи из сваке од њих и 
прилагођава свој даљи рад.

Све је већа примена вештачке интелигенције и у пољопривреди. Прикупљањем бројних података током година о временским 
условима, приносу усева, квалитету земљишта и учењу из њих може да се предвиди, на пример, које је биљке најбоље 
посејати следеће године. То може да направи велику уштеду пољопривредницима, али исто тако може бити добро и за 
даље произвођаче, банкаре, трговце…

