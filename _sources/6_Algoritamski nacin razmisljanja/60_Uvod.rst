
Алгоритам, да се подсетимо...
=============================

Прошле године сте већ учили шта је алгоритам. Хајде да се подсетимо кроз један конкретан пример!

Замисли следећу ситуацију: родитељи су те послали у продавницу да купиш кифле. Како ћеш то да урадиш?

Овај задатак се састоји из три основна дела:

1.	одеш до продавнице,
2.	обавиш куповину,
3.	вратиш се кући.

Наравно, ти већ знаш где се тачно налази продавница, шта све треба да урадиш у продавници, тј. шта се подразумева 
под „куповином“, знаш и како да се вратиш кући. Али, замисли да треба да објасниш млађем брату или сестри или некоме 
ко не зна где је продавница куда треба да иде. 

Како би изгледало упутство? Вероватно слично овом:

„Кад изађеш из зграде, скрени лево. Иди право до прве раскрснице. Пређи улицу, па скрени опет лево. 
Прођи поред две куће. Продавница ће бити са твоје десне стране.“

Размисли и о овоме: шта ако тај коме објашњаваш не зна шта значи „обавити куповину“? 

.. questionnote::

 Састави низ корака које треба направити у продавници да би се нешто „купило“.
 

Рецимо да је један од корака „плати“. Објасни шта се све подразумева под плаћањем? Које кораке треба направити? Извадиш 
новчаник из џепа, извадиш новац из новчаника... допуни!

Сваки корак који напишеш може да се подели на још мањих корака, а сваки од тих на 
још много других. Њихов укупан број зависи од онога коме је упутство или објашњење намењено. 

Замисли да први пут дајеш упутство роботу да купи кифле уместо тебе. Колико би детаљније требало да буде упутство намењено 
роботу него човеку? 

Зашто?

.. suggestionnote::

 Када програмираш робота или машину, важно је да сваки корак буде јасан и да се тачно зна којим редоследом кораци 
 треба да се изврше. 

У наредним лекцијама помагаћеш једном малом роботу да решава проблеме који се пред њим нађу. 
Даваћеш му упутства тако што ћеш слагати блокове са наредбама и састављати **алгоритам** који ће му помоћи да реши задатак. 

Да ли си се присетио шта је алгоритам?

.. infonote::

 **Алгоритам је низ корака које је потребно направити тачно одређеним редоследом како би се решио неки проблем.**
 
Ово су твоји први програмерски кораци и потребно је да разумеш колико је важно да сваки проблем који решаваш 
детаљно проучиш, поделиш на мање проблеме и добро осмислиш сваки корак који води ка његовом решавању. 

Када саставиш алгоритам, врло лако ћеш касније (са мало више искуства и знања) написати програм у неком од сложенијих програмских језика.
