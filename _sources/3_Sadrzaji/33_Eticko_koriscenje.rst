Није све што пронађеш твоје
===========================

Замисли да имаш домаћи задатак да смислиш и напишеш песму. 
Озбиљно прионеш на посао и песма буде одлична! Похвалио си се 
другу из одељења. Онда дође време да се прочита шта је ко написао за домаћи. Твој друг се први јави.
И ти схватиш да он чита твоју песму!

Како би се ти тада осећао? Да ли је он од тебе нешто украо?

.. infonote::

   Не краде се само када се узме нечија ствар. Може да се краде и када се преписује, прецртава или копира.

Све оно што пронађеш на интернету је неко морао да прво направи, а затим и објави. Била то фотографија, видео-запис, чланак, итд. Због тога је веома важно да знаш 
шта смеш да преузимаш са интернета, а да не тражиш нечију дозволу, и шта смеш да радиш са тим што си преузео.

Онај ко је нешто направио је аутор. У причи са почетка лекције ти си аутор песме. Нико други 
нема право да каже да је то његова песма. Без твоје дозволе нема право ни да употреби део твоје песме.

.. questionnote::

 Да ли си чуо за појам **ауторска права**? Пробај својим речима да објасниш шта би ауторска права могла да значе. 

На интернету се дневно објави на милионе материјала, а већ смо рекли да сваки материјал има свог аутора. Свака фотографија, сваки видео, 
свака илустрација и сваки текст има свог аутора и тај аутор има своја ауторска права. 

Када год нешто преузмеш и прослеђујеш даље или кажеш да је твоје нешто што си пронашао, можда си повредио нечија ауторска права.
Поред тога што је ружно да повредиш права аутора, за то можете ти или твоји родитељи да будете кажњени. 

Погледај прилог Радио Телевизије Србија "`Шта каже закон – ко би све могао да буде кажњен због дељења филма Тома <https://www.rts.rs/page/stories/ci/story/124/drustvo/4548614/film-toma-piraterija-kazne.html>`_". Када
кликнеш на линк из претходне реченице видео који треба да одгледаш ћеш наћи унутар текста. 

.. questionnote::

   Шта си све научио из одгледаног прилога?
   
   Да ли разумеш зашто је копирање и дељење филма о коме се прича лоше?
   
   Да ли си чуо да су неки људи ухапшени зато што су копирали и делили филм?

Још ћеш у школи и у животу учити о ауторским правима, а барем следеће запамти сада:

.. infonote::

   * Немој да копираш и делиш оно што није твоје без дозволе аутора
   * Немој туђи рад или део туђег рада представљаш као свој
